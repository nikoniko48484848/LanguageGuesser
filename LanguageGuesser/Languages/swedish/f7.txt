Omkring 900 år efter Kristus anlades en slavisk bosättning på platsen vilket bekräftats genom utgrävningar på området vid Matthäikirchhof av Herbert Küas. Leipzig omnämns första gången 1015 av Thietmar von Merseburg som "urbs Libzi", lindarnas stad. Stadens grundande räknas till 1165 då markgraven Otto den rike av Meissen gav Leipzig stads- och marknadsrättigheter. I och med stadens grundande skapades de stora kyrkobyggnaderna Thomaskirche och St. Nikolaikirche.
Leipzig låg i markgrevskapet Meissen som 1439 gick upp i kurfurstendömet Sachsen. 1485 delades kurfurstendömet upp av bröderna Albrecht den Beherzten och Ernst genom Leipziger Teilung varpå Leipzig ingick i hertigdömet Sachsen. Leipzig förbisågs precis som Meissen och istället blev Dresden huvudstad. 1409 grundades universitetet som Alma Mater Lipsiensis av från Prag fördrivna lärare och studenter och är därmed ett av de äldsta i Tyskland.
År 1497 upplyftes Leipzig till Riksmässtad (Reichsmessestadt) och blev 10 år senare en mässtad av europeisk rang sedan kejsar Maximilian I utökat stadens areal. Staden blev genom sitt geografiska läge mellan Öst- och Västeuropa den viktigaste tyska handelsplatsen. En viktig del i utvecklingen till mässtad var handeln och bearbetningen av fällar och pälsar.
Stadens positiva utveckling bröts av det trettioåriga kriget och befolkningen minskade. Under perioden 1631–1642 belägrades staden fem gånger och 1642–1650 var den ockuperad av svenska styrkor. 1631 ägde slaget vid Breitenfeld utanför Leipzig rum mellan svenska styrkor och Tillys trupper. Idag finns på platsen ett monument över Gustav II Adolf. 1756–1763 följde en ockupation av Preussen.