Hertiginna
Den 5 januari 1477 avled Karl av Burgund på slagfältet vid Nancy, och den nitton år gamla Maria ärvde alla Burgunds besittningar. Hertigdömet befann sig just då i en mycket svår situation. Hennes far hade orsakat stort missnöje i alla samhällsklasser genom sin hårdföra centraliseringspolitik och sin tunga skattepolitik för att finansiera sitt krig mot Frankrike, och vid tidpunkten för hans död hade Burgunds armé krossats efter tre stora militära nederlag mot Schweiz och Lorraine.
Faderns gamla rival kung Ludvig XI av Frankrike utnyttjade situationen och utgick ifrån att det burgundiska riket kunde dras in till den franska kronan på grund av dess avsaknad av en manlig arvinge. Juridiskt sett var detta enligt feodal lag möjligt för de områden i Burgund som lydde under franska kronan, så som det egentliga (ursprungliga) hertigdömet Burgund, Picardie och Artois, men var däremot olagligt för de områden av Burgund som lydde under kejsaren, så som Franche-Comté och Hainaut. Frankrike erövrade snabbt de förstnämnda områdena, men mötte starkt motstånd i de kejserliga delarna av Burgund och i Flandern. Dessutom gjorde de delar av Burgund som nyligen hade erövrats av hennes far, furstendömet Liège, hertigdömet Gelre och hertigdömet Luxemburg på egen hand uppror och ifrågasatte hennes myndighet.
Maria, som befann sig i Gent med sin styvmor Margareta, begärde på inrådan av sin styvmor genast fredsförhandlingar med Frankrike, och sammankallade sedan de olika burgundiska staternas representanter, generalständerna, till ett parlament i Gent för att begära deras stöd mot fienden. Hon behövde deras ekonomiska stöd för att kunna finansiera motståndet mot Frankrike, och i utbyte mot att få lägga en skatt tvingades hon bemöta ständernas klagomål mot hennes fars regeringstid.
De nederländska besittningarna erkände henne som regent i utbyte mot att hon signerade Det stora privilegiet av den 11 februari 1477, vilket återinförde alla de enskilda nederländska provinsernas och städernas rättigheter och självständighet och avskaffade de tidigare centrala lagarna: hon lovade också att inte ändra skattelagarna eller börja och avsluta krig utan städernas samtycke, samt garanterade medborgarnas rätt till passivt motstånd mot kronan vid övergrepp mot lagen och vid korruption. Under konflikten mellan Nederländerna och Spanien skulle man många gånger hänvisa till detta fördrag. Under februari följdes utfärdandet av privilegiet av en våg av arresteringar och avrättningar av Marias fars gamla anhängare och ämbetsmän, trots hennes protester.
Hon genomdrev också ständernas godkännande av ett giftermål med kejsarens son Maximilian av Habsburg. Hon förklarade att hon betraktade förlovningen som fortsatt gällande och uppmanade honom att komma till Nederländerna för att gifta sig med henne och i egenskap av hennes make bistå henne politiskt i den svåra situation hon och riket befann sig i. I maj 1477 godkände generalständerna trolovningen och äktenskapskontraktet och den 18 augusti anlände Maximilian till Gent med en armé. Giftermålet ägde rum omedelbart, och i september accepterade Ludvig av Frankrike fred och drog tillbaka sina trupper från