Uppväxt och studier (1843–1862)
Edvard Grieg föddes i en mycket musikalisk familj med skotsk härstamning på faderns sida.[2] Han fick sin första musikaliska skolning av sin mor, Gesine, som blev hans första pianolärare. Violinisten Ole Bull, som var en nära vän till familjen Grieg, övertygade föräldrarna om att sonen hade en framtid inom musiken och vid femton års ålder flyttade Edvard Grieg 1858 till Leipzig för studier vid stadens konservatorium för bland andra Ignaz Moscheles och Carl Reinecke. Medan undervisningen främst innebar studier i äldre kompositörer, vilket han fann alltför konservativt och fantasilöst, studerade han på egen hand verk av kompositörer som Frédéric Chopin, Robert Schumann och Carl Reinecke.[3] År 1861 gav han sin första konsert i Karlshamn i Blekinge, och hade redan skrivit tiotalet verk. Någon källa gör gällande att Grieg då förälskade sig i dottern till Carl Gustaf Berg, en blekingsk spritfabrikör och politiker, dock utan att det ledde till något förhållande, eftersom hennes far emotsatte sig det.[källa behövs]
Inledande karriär (1862–1866)
Sedan Edvard Grieg utexaminerats från konservatoriet i Leipzig 1862 bodde han under ett år i hemstaden Bergen.[3] I maj 1862 gjorde Grieg sitt första egna framträdande med en konsert i Bergen och framförde då egna tonsättningar. Åren 1863 till 1865 var han bosatt i Köpenhamn. Där inspirerades han av danska kompositörer som hans egen lärare Gade och Hartmann. Grieg präglades av den dåtida nationalromantiska strömningen och hans intresse för att fylla musiken med nordiska klanger väcktes. Han lärde känna Rikard Nordraak, den tidens ledande norska tonsättare, senare känd som upphovsman till musiken till nationalsången, och intresset för norsk folkmusik fördjupades. I juli 1864 uppfördes Griegs första större egna orkesterverk på Köpenhamns Tivoli: Symfoni i c-moll.